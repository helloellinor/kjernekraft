Vilkår
Innhold:

Vilkår: Kjernekraft Oslo (Foretaksregisteret NO MVA)
Vilkår: Kjernekraft Oslo

Generelle vilkår for medlemskap i Kjernekraft Oslo

Gjelder fra og med 01.04.2023

 

1. GENERELT

Nedenstående vilkår kommer til anvendelse mellom den personen («Medlemmet») som er navngitt i avtalen («Medlemsavtalen») og Kjernekraft Oslo. Disse vilkårene er en integrert del av Medlemsavtalen. I tillegg til Medlemsavtalen vil Medlemmet også være bundet av særskilte vilkår som til enhver tid måtte gjelde for øvrige tjenester og tilbud. 

 

2. MEDLEMSKAP I KJERNEKRAFT OSLO

2.1. Medlemskap i Kjernekraft Oslo kan tegnes av myndige personer som:

2.1.1. Har en allmenn god helsetilstand hvor det etter Kjernekraft Oslos vurdering ikke foreligger åpenbar risiko for personens helse og/eller skade.

2.1.2. Ikke har utestående gjeld tilknyttet tidligere medlemskap i Kjernekraft Oslo.

2.1.3. Ikke tidligere har blitt utestengt fra Kjernekraft Oslo.

2.1.4. Ikke har opptrådt klanderverdig i forbindelse med tidligere medlemskap i Kjernekraft Oslo.

2.2. Medlemskapet gjelder fra og med startdato angitt i Medlemsavtalen.  

2.3. Medlemskapet i Kjernekraft Oslo er et løpende avtaleforhold, uavhengig av bindingstid. Medlemskapet løper således videre etter utløp av avtalt bindingstid og frem til medlemskapet avsluttes i henhold til kapittel 7.

2.4. For reformermedlemskap gjelder egne regler

2.5. Medlemskapet er personlig og kan ikke overdras eller benyttes av andre enn Medlemmet.

2.6. Medlemskapet gir Medlemmet rett til å trene ved Kjernekraft Oslo slik angitt i Medlemsavtalen. Videre har Medlemmet rett til å benytte seg av tilgjengelige tilbud i henhold til gjeldende vilkår.

2.7. Kjernekraft Oslos til enhver tid gjeldende medlemskap, konsepter og tilleggstjenester med tilhørende beskrivelser og priser, fremkommer på vår nettside.

2.8. Oppgradering av medlemskap: Medlemmet kan til enhver tid oppgradere sitt medlemskap for å få tilgang til flere konsepter og tilleggstjenester i samsvar med Kjernekraft Oslos til enhver tid gjeldende tilbud. Oppgraderinger trer i kraft med umiddelbar virkning.

2.9. Nedgradering av medlemskap: Medlemmet kan til enhver tid nedgradere sitt medlemskap for å redusere tilgang til konsepter og tilleggstjenester. Nedgraderinger trer i kraft etter utløpet av påfølgende måned.

2.10. Kjernekraft Oslo vil ikke alltid kunne garantere tilgjengelig plass på klasser mv., hvor deltakerantallet eller tilgangen er begrenset.

2.11. Kjernekraft Oslo vil så langt det lar seg gjøre tilpasse tilbud og åpningstider i samsvar med medlemmenes ønsker. Kjernekraft Oslo vil til tider kunne bli holdt stengt eller inneha et redusert tilbud i forbindelse med eksempelvis helligdager, vedlikeholdsarbeid og Force majeure (slik definert i punkt 9.1).

2.12. Rabattordninger

2.12.1. Student

Studenter tilbys den til enhver tid gjeldende rabattsats ved tegning av medlemskap. Studentrabatten forutsetter at personen ved innmelding, og deretter årlig, fremviser gyldig studentdokumentasjon. Når vilkårene for studentrabatt ikke lenger er tilstede vil månedlig medlemsavgift oppjusteres til listepris. Medlemskapet vil deretter løpe videre frem til Medlemmet aktivt benytter seg av sin oppsigelsesadgang.

2.12.2. Bedrift

Medlemmer som er registrert med en bedriftsavtale kan ha rett til rabattert pris i henhold til særskilt avtale mellom Kjernekraft Oslo og den aktuelle bedrift, så lenge Medlemmet er ansatt i bedriften. Medlemmet plikter å varsle Kjernekraft Oslo dersom Medlemmets arbeidsforhold opphører. Når vilkårene for bedriftsavtalen ikke lenger er tilstede vil månedlig medlemsavgift oppjusteres til listepris. Medlemskapet vil deretter løpe videre frem til Medlemmet aktivt benytter seg av sin oppsigelsesadgang.

2.12.3. Senior

Personer fra og med fylte 67 år tilbys den til enhver tid gjeldende rabattsats ved tegning av medlemskap.

 

3. BETALING AV MEDLEMSKAP

3.1. Medlemmet skal betale månedlig medlemsavgift og eventuelle øvrige avgifter i henhold til Kjernekraft Oslos til enhver tid gjeldende priser.

3.2. Den månedlige medlemsavgiften forfaller løpende den 1. hver måned, unntaksvis ved oppstart, hvor særskilte vilkår gjelder. Medlemmet er ansvarlig for å påse at medlemsavgiften betales til forfall og må kontakte Kjernekraft Oslo dersom betalingsgrunnlag ikke er mottatt.

3.3. Medlemmet er ansvarlig for å ha et gyldig og aktivt bankkort tilknyttet sin brukerprofil i YOGO, og at avtalen har riktig beløpsgrense i sin bank. Medlemmet må til enhver tid påse at angitt beløpsgrense dekker fakturabeløpet samt påse at betaling utføres innen forfall. 

3.4. Hvis trekk av månedlig beløp mislykkes mer enn 5 ganger vil Kjernekraft Oslo utstede faktura, og deretter purring hvor fakturagebyr vil påløpe.

3.5. Dersom Medlemmet ikke betaler faktura innen forfall, vil det bli utstedt inkassovarsel med ny forfallsdato. Ved forsinket betaling vil Kjernekraft Oslo kunne kreve dekket omkostninger og renter etter inkassoloven, forsinkelsesrenteloven og annen gjeldende lovgivning. 

3.6. Dersom Medlemmet har misligholdt et betalingskrav og mottar betalingspåminnelse, inkassovarsel eller inkassokrav fra en ekstern inkassator, er det betalingsinformasjonen på fakturaen fra den eksterne inkassatoren som skal benyttes ved betaling.

3.7. Ved vesentlig mislighold av betaling, med dette menes 2 ubetalte eller flere forfalte krav, kan Kjernekraft Oslo sperre adgangen til senteret. 

3.8. Ved fortsatt ubetalte krav etter betalingsvarsel, vil gjenværende kontraktsverdi forfalle til betaling i sin helhet.

3.9. Medlemmet skal ikke betale månedlig medlemsavgift dersom: 

3.9.1. Medlemskapet er fryst i henhold til kapittel 6. 

3.9.2. Kjernekraft Oslo har sagt opp Medlemsavtalen med umiddelbar virkning i henhold til punkt 7.7. 

 

4. MEDLEMMETS ANSVAR

4.1. Medlemmet plikter å:

4.1.1. Gjøre seg kjent med og følge Kjernekraft Oslos til enhver tid gjeldende Trivselsregler og øvrige regler/retningslinjer som finnes på vår nettside.

4.1.2. Informere Kjernekraft Oslo ved endring av kontaktopplysninger/betalingsopplysninger, herunder endring av navn, adresse, e-postadresse, telefonnummer, kontonummer og annen relevant informasjon. Melding skal gis uten ugrunnet opphold.

4.1.3. Informere Kjernekraft Oslo om forhold som medfører at Medlemmet ikke lenger har rett til rabattert medlemskap. Melding skal gis uten ugrunnet opphold.

 

5. PERSONOPPLYSNING, MARKEDSFØRING OG KOMMUNIKASJON

5.1. Kjernekraft Oslo vil til enhver tid behandle Medlemmets personopplysninger i samsvar med vår personvernerklæring og gjeldende lovgivning.

5.2. Medlemmet samtykker til at Kjernekraft Oslo registrerer, lagrer og bruker opplysninger om Medlemmet (navn, fødselsnummer, adresse, e-postadresse, telefonnummer, betalingsopplysninger og lignende) og Medlemmets bruk av Kjernekraft Oslos tjenester, for å administrere og ivareta medlemskapet, herunder informere om tjenester fra Kjernekraft Oslo. Databehandlingsansvarlig for opplysningene er daglig leder. Medlemmet samtykker til at Kjernekraft Oslo lagrer treningshistorikk med det formål å kunne følge opp Medlemmets aktivitet og tilrettelegge Medlemmets treningsopplegg. Treningshistorikk vil her si informasjon om antall besøk, hvilke treningsøkter Medlemmet har deltatt på, om Medlemmet har forhåndsbestilt plass på gruppetreningstime eller annen aktivitet, samt om Medlemmet har avbestilt plass på time.

5.3. Medlemmet har rett til innsyn i sin treningshistorikk og kan kreve å få denne slettet. Kjernekraft Oslo skal bekrefte mottak av melding om sletting.

5.4. Utlevering av opplysninger til utenforstående kan ikke skje uten Medlemmets skriftlige samtykke, med mindre utleveringen er pålagt med hjemmel i lov, eller er ledd i betalingsinnkreving, forsikringskrav eller regnskapsbehandling.

5.5. Ved inngåelse av Medlemsavtalen innhentes samtykke fra Medlemmet til at Kjernekraft Oslo kan benytte enhver kommunikasjonsform overfor Medlemmet, herunder e-post, for å informere om og/eller markedsføre sitt tilbud, i henhold til markedsføringsloven § 15. Medlemmet kan når som helst trekke sitt samtykke til å motta markedsføringshenvendelser ved å kontakte Kjernekraft Oslo. Medlemmet kan ikke reservere seg mot utsendelser som gjelder endring av Medlemsavtalen, førstegangshenvendelser vedrørende treningssikkerhet eller annen viktig informasjon tilknyttet medlemskapet.

5.6. Samtykket fra Medlemmet, angående punktene over, gjelder så lenge Medlemsavtalen løper og i en periode på seks (6) måneder etter opphør av Medlemsavtalen. Dette blant annet for å kunne gi Medlemmet de fordeler som følger av å ha vært medlem av Kjernekraft Oslo.

5.7. Generell informasjon fra Kjernekraft Oslo om medlemskapet vil primært bli sendt til den e-postadressen eller postadressen som Medlemmet har oppgitt.

 

6. FRYS AV MEDLEMSKAPET

6.1. Medlemmet kan søke om å fryse medlemskapet sitt i Kjernekraft Oslo. «Frys» betyr midlertidig stopp av medlemskap i en tidsbegrenset periode.

6.2. Gjeldende vilkår for frys av medlemskap vil til enhver tid være tilgjengelig på vår nettside.

6.3. For de tilfeller hvor Medlemmet er underlagt bindingstid, vil denne forlenges med det antall dager som er fastsatt i innvilget vedtak om frys.

6.4. Kjernekraft Oslo vil ikke kreve Medlemmet for medlemsavgift i innvilget fryseperiode i henhold til punkt 3.9.1. Betalingsfri periode og fryseperiode er av faktureringsårsaker ikke nødvendigvis sammenfallende.

6.5. Ved utløp av fryseperioden løper medlemskapet videre på de betingelser som følger av Medlemsavtalen. Hvis Medlemmet avslutter medlemskapet underveis i fryseperioden gjelder således én (1) måneds oppsigelsestid etter avsluttet fryseperiode. Oppsigelsen trer i kraft etter utløpet av påfølgende måned.

6.6. Ved behov for gjentagende frys av medlemskap må Medlemmet selv ta kontakt å melde om ønsket fryseperiode. Ved forlengelse av frys må beskjed gis innen utløpet av endt fryseperiode.

6.7. Ved innvilgelse av frys av medlemskap betaler Medlemmet et rimelig administrasjonsgebyr i henhold til Kjernekraft Oslos til enhver tid gjeldende priser.

 

7. OPPSIGELSE OG ENDRING AV MEDLEMSAVTALEN

7.1. Medlemmet har rett til å avslutte Medlemsavtalen (angrerett) ved å gi melding til Kjernekraft Oslo innen to (2) uker etter inngåelse av Medlemsavtalen, jf. angrerettloven § 20. . Angreretten gjelder kun dersom medlemskapet er inngått utenfor Kjernekraft Oslos lokaler. Ved benyttet angrerett vil forskuddsbetalte avgifter tilbakebetales. Medlemmet må selv kunne dokumentere at angreretten er utøvd i henhold til den til enhver tid gjeldende lovgivning.

7.2. Medlemskapet kan avsluttes når Medlemmet ønsker, men vil som et minimum løpe ut bindingstiden. Etter bindingstidens utløp går medlemskapet over til et løpende avtaleforhold i henhold til punkt 2.6. Oppsigelsestiden er én (1) måned, og oppsigelsen trer i kraft etter utløpet av påfølgende måned.

7.2.1. For nedgradering av tilleggstjenester gjelder oppsigelsestid på én (1) måned. Nedgraderingen trer i kraft etter utløpet av påfølgende måned i henhold til punkt 2.11.

7.3. Oppsigelse av medlemskap meddeles via e-post eller telefon, eller ved personlig oppmøte på Kjernekraft Oslo. Kjernekraft Oslo vil innen to (2) uker etter mottak av oppsigelsen bekrefte skriftlig at denne er registrert via e-post eller telefon. Medlemmet må selv kunne dokumentere at oppsigelse har funnet sted.

7.4. Medlemmet kan i visse situasjoner søke om å avslutte medlemskapet selv om bindingstiden ikke er utløpt. Medlemmet må i så tilfelle kunne dokumentere at det foreligger særskilte uforutsette omstendigheter utenfor Medlemmets kontroll. Videre må de angitte omstendigheter være årsaken til at Medlemmet blir forhindret i å benytte medlemskapet. Søknad om oppsigelse må gis skriftlig og sendes til Kjernekraft Oslo uten ugrunnet opphold etter at omstendigheten(-e) inntraff. Kjernekraft Oslo skal behandle søknaden innen rimelig tid og senest innen tre (3) uker etter mottak.

7.5. Dersom Kjernekraft Oslo og Medlemmet i samråd anser at treningen innebærer en betydelig risiko for forverring av Medlemmets helse, kan Medlemsavtalen avsluttes. Kjernekraft Oslo kan kreve skriftlig uttalelse fra helsepersonell, for å få bekreftet at det er forsvarlig at Medlemmet trener på Kjernekraft Oslo. Medlemmet vil ved avslutning få tilbakebetalt eventuell forhåndsbetalt andel av medlemsavgiften.

7.6. Kjernekraft Oslo har rett til å gjøre endringer i medlemsavgifter, øvrige avgifter og vilkårene.

7.6.1. Ved endring av medlemsavgifter forbeholder Kjernekraft Oslo seg retten til årlig prisjustering av løpende avtaler i henhold til konsumprisindeksen uten forutgående varsling. Ved øvrige prisendringer vil Kjernekraft Oslo gi minst én (1) måneds varsel per e-post/SMS. Prisendringen vil tre i kraft én (1) måned etter at varselet ble sendt, regnet fra første månedsskifte.

7.6.2. Endringer av vilkårene som ikke knytter seg til punkt 7.6.1 og 7.6.2, eller faller innenfor punkt 7.6.3, forbeholder Kjernekraft Oslo seg retten til å foreta uten forutgående varsling.

7.6.3. Vedtar Kjernekraft Oslo betydelige endringer som negativt påvirker Medlemmet, har Medlemmet rett til å si opp sin Medlemsavtale. Dette kan skje selv om bindingstiden for Medlemsavtalen ikke har utløpt. Ved slike endringer vil Kjernekraft Oslo gi minst én (1) måneds varsel per e-post/SMS. Endringen vil tre i kraft én (1) måned etter at varselet ble sendt, regnet fra første månedsskifte.

7.6.4. Særskilt oppsigelse i henhold til punkt 7.6.3 kan kun skje ved at Medlemmet gir melding til Kjernekraft Oslo innen fjorten (14) dager før endringen(-e) iverksettes. Dette forutsatt at Medlemmet ble varslet om endringen(-e) senest én (1) måned før endringen(-e) iverksettes. Medlemmet må selv kunne dokumentere at oppsigelse har funnet sted.

7.6.5. Ved oppsigelse i henhold til punkt 7.6.4, avsluttes Medlemsavtalen med virkning fra den datoen endringen(-e) iverksettes. Medlemmet skal motta skriftlig bekreftelse fra Kjernekraft Oslo via e-post eller brev.

7.7. Kjernekraft Oslo har rett til å sperre medlemskapet for en viss tid, eller si opp Medlemsavtalen med umiddelbar virkning, dersom Medlemmet vesentlig misligholder Medlemsavtalen. Som vesentlig mislighold ansees blant annet:

7.7.1. Manglende betaling av månedlig medlemsavgift og andre avgifter, på tross av inkassovarsel eller annen form for purring.

7.7.2. Brudd på Medlemmets plikter i henhold til kapittel 4 som ikke er uvesentlig, herunder at Medlemmet unnlater å etterfølge en skriftlig eller muntlig advarsel fra Kjernekraft Oslo.

 

8. PERSONSKADE, OPPBEVARING OG ANSVAR VED TYVERI

8.1. Medlemmet trener til enhver tid på eget ansvar. Kjernekraft Oslo er ikke ansvarlig for personskade som Medlemmet måtte bli påført i forbindelse med tilstedeværelse/utøvelse av aktivitet på Kjernekraft Oslo. Tilsvarende ansvarsbegrensning gjelder for øvrige treningstilbud og tjenester/rådgivning i regi av Kjernekraft Oslo.  

8.2. Ved oppbevaring av personlige eiendeler i skap på Kjernekraft Oslo, er Medlemmet selv ansvarlig for å benytte egen lås. Glemmer Medlemmet eiendeler under oppbevaring i skapene på Kjernekraft Oslo etter tidspunkt for ordinær stenging, har Kjernekraft Oslo rett til å bryte opp Medlemmets lås og oppbevare eiendelene. Medlemmet plikter å hente gjenglemte eiendeler innen to uker. Kjernekraft Oslo kan ikke holdes ansvarlig for eventuelt tap av slike eiendeler, ei heller i nevnte periode.

8.3. Kjernekraft Oslo er ikke ansvarlig for tyveri eller på annen måte tap av Medlemmets personlige eiendeler som Medlemmet tar med seg til Kjernekraft Oslo. Dette gjelder uavhengig av om eiendelene er innelåst i ordinært garderobeskap, verdiskap eller lignende.

 

9. ANSVARSBEGRENSNING, LOVVALG, TVIST OG VERNETING

9.1. Kjernekraft Oslo er ikke ansvarlig for hindringer eller begrensninger som reduserer Kjernekraft Oslos treningstilbud til Medlemmet, når forholdet ligger utenfor Kjernekraft Oslos kontroll og Kjernekraft Oslo ikke kunne forutse eller overvinne følgene av forholdet (Force majeure).

9.2. Medlemsavtalen er underlagt norsk lov.

9.3. Tvister mellom Medlemmet og Kjernekraft Oslo skal søkes løst i minnelighet. Dersom dette ikke fører frem, kan hver av partene bringe tvisten inn for de ordinære domstoler.

9.4. Ved avvik mellom engelsk og norsk versjon av Medlemsavtalen, skal sistnevnte gå foran.